---
title: 'Sölvi Helgason: Blómsturheimar'
opnun: 2019-05-25T08:53:55.234Z
lokun: 2019-10-06T08:53:55.264Z
mynd: /pics/solvi-kynningarmynd2_web.jpg
stadur: Kjarvalsstaðir
about: >-
  Sölvi Helgason (1820-1895), eða Sólon Íslandus eins og hann kallaði sig líka,
  er tvímælalaust einn af áhugaverðustu alþýðulistamönnum sem þjóðin hefur alið,
  heillandi utangarðsmaður í lífshlaupi sínu og listsköpun. Flakkari, fræðimaður
  og listamaður, en líka kenjóttur sérvitringur sem fór á svig við mannanna lög
  og reglur og var hegnt fyrir með fangelsisvist. 


  Litarefni og pappír var fágætt á tímum Sölva og því er aðdáunarverð
  útsjónarsemi hans við að útvega sér nauðsynlegan efnivið og vinna að
  myndverkum sínum við misjöfn skilyrði og lítinn skilning samtímafólks.
  Fjölskrúðugt blómaflúr er aðaleinkenni mynda Sölva og notaði hann margoft sömu
  blómamynstrin, annaðhvort sem aðalatriði myndflatarins eða sem bakgrunn
  andlitsmynda.


  Sölvi var einnig sískrifandi, bæði sagnfræðilega texta, ljóð og hugleiðingar.
  Eru bakhliðar mynda hans oft þaktar örsmárri handskrift og pappírinn nýttur
  til hins ýtrasta. Listrænt vægi og gæði myndverka Sölva Helgasonar er
  óumdeilanlegt og aðdáunarverð sjálfsprottin og þrautseig sköpunarþrá hins
  fátæka förumanns. 


  Til tíðinda heyrir að á sýningunni Blómsturheimar verða sýnd 16 áður óþekkt
  verk eftir Sölva Helgason sem varðveist hafa í Danmörku. Er þessi mikilvægi
  íslenski menningararfur gjöf Ingrid Nielsen til íslensku þjóðarinnar. 


  Flest verkin á sýningunni eru þó fengin að láni frá Þjóðminjasafni Íslands og
  Landsbókasafni Íslands auk eins höfuðverks sem Minjasafnið á Akureyri
  varðveitir. Er þessum söfnum innilega þakkað fyrir gefandi safnasamstarf og
  velvilja. 
path: /exhibition/blomsturheimar
---

