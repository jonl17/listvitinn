---
title: 'Mismunandi endurómun '
opnun: 2019-04-13T12:56:28.079Z
lokun: 2019-06-02T12:56:28.119Z
mynd: /pics/mismunandi_enduromun_andyri.jpg
stadur: Listasafn Árnesinga
about: >-
  Sýningin Mismunandi endurómun er verkefni sem mótað var af sex
  myndlistarmönnum sem allir búa og starfa í Þýskalandi eftir að hafa lokið þar
  myndlistarnámi. Listamennirnir eru Annette Wesseling, Ekkehard Neumann,
  Friedhelm Falke og Nikola Dimitrov sem eru fædd og uppalin í Þýskalandi, Elly
  Valk-Verheijen sem er fædd og uppalin í Hollandi og Sigrún Ólafsdóttir sem er
  fædd á Íslandi og ólst upp á Selfossi. Leiðir þeirra höfðu skarast á vettvangi
  myndlistar í Þýkalandi og þau þekktu vel verk og vinnubrögð hvert annars sem
  lagði traustan grunn að samstarfi. Sameiginlega mótuðu þau sýningarhugmynd þar
  sem lykilstefið var að ná fram gagnvirkum endurómi verkanna á milli og láta
  þau kallast á við ólíka sýningarstaði á víðum vettvangi. Ekki er um eiginlega
  farandsýningu að ræða því verkin á hverja sýningu eru valin með tilliti til
  misstórra sýningarstaða og í samráði við sýningarstjóra þeirra. Það er því
  blæbrigðamunur milli sýninganna en þess ávallt gætt að verkin endurkasti
  áhugaverðum bylgjum, ólíkri endurómun, milli sín innbyrðis og þess staðar sem
  er umgjörð hverrar sýningar. Sýningarstjóri sýningarinnar í Listasafni
  Árnesinga er Inga Jónsdóttir.


  Stærð og umfang verkanna er mjög mismunandi, efniviðurinn margvíslegur og
  viðfangsefnið ólíkt, en sýningin snýst um það að ná jafnvægi milli þessara
  andstæðna. Verk listamannanna sýna að myndlist er rannsóknarvinna sem byggist
  á forvitni, tilraunum, framkvæmd og endurtekningu. Flest verkin eru
  óhlutbundin og mörg bera yfirbragð konkret listar eða geometríunnar en
  hugmyndalegur grunnur þeirra er annar. Það sem verkin eiga helst sameiginlegt
  er fjölbreytileiki sem áhugavert er að að stilla saman þannig að gestum er
  boðið upp á marglaga enduróm og samræður.


  Fjölbreytileikinn felst líka í hugmyndalegri útfærslu verkanna sem eru unnin
  með blandaðri tækni, ýmist ný eða eldri, skúlptúrar, málverk, textíll, þrykk
  og innsetningar af ýmsum toga. Heyra má og sjá samhljóm og enduróm sem spannar
  víðan skala lífræns flæðis andspænis agaðri formfestu, mýkt gegnt hörku, kyrrð
  mót ágengni, léttleika andspænis þyngd svo eitthvað sé tilgreint. Saman
  kallast verkin á og ná að magna hvert annað svo áhorfendur hafa margt að
  skynja og geta fundið ríkulega endurgjöf og samtal, gefið, tengt og þegið ef
  þeir leggja sig eftir því.
about_en: |
  Artists:
  Annette Wesseling
  Ekkehard Neumann
  Elly Valk-Verheijen
  Friedhelm Falke
  Nikola Dimitrov
  Sigrún Ólafsdóttir
path: /exhibition/mismunandienduromun
---

