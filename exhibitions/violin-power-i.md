---
title: Violin Power I
opnun: 2019-02-08T09:38:27.920Z
lokun: 2019-12-31T09:38:27.961Z
mynd: /pics/steina-2cviolin-power-2cbls.232.jpg
stadur: Listasafn Íslands
about: >+
  Tilkoma handhægra myndbandsupptökuvéla um 1970 fól í sér aukið frelsi fyrir
  kvikmyndagerðarfólk sem nú gat tekið upp bæði hljóð og mynd í rauntíma. Léttar
  Sony-upptökuvélar hleyptu nýju lífi í tilraunir listamanna sem nýttu sér
  tæknina m.a. til að samtvinna listgreinar.


  Violin Power I er fyrsta sjálfstæða verk Steinu sem hún sýndi í árdaga The
  Kitchen, sýningarsalar, leikhúss og tilraunastofu sem þau hjónin Steina og
  Woody Vasulka ráku í aflögðu eldhúsi í kjallara Broadway Central-hótelsins í
  New York. Verkið vann hún á árunum 1970–1978. Í þessu sjálfstæða verki getum
  við fylgst með þróun hennar sem listamanns frá því hún á sínum yngri árum æfir
  sig á fiðluna og dansar síðan gegnum árin, allt þar til hún tekur undir með
  Bítlunum í laginu „Let it be“ sem æðrulaus þroskaður listamaður. Kaflaskipt
  stigmögnun og hrynjandi einkenna fjörugt myndskeiðið þar sem dans
  listakonunnar umbreytist í eins konar táknmynd menningar sem líkja má við
  óstöðvandi náttúruafl.


  Hljóðið er að öllu jöfnu jafn mikilvægt myndefninu sem rekja má til bakgrunns
  hennar í tónlistinni. Í verkinu endurspeglast það mikla tilrauna- og
  frumkvöðlastarf sem hér liggur að baki og þakka má bakgrunni Steinu í
  tónlistinni og þekkingu Woody á verkfræði og kvikmyndagerð. Margar
  tækninýjungar koma við sögu sem byggja á rannsóknum þeirra á möguleikum
  miðilsins. Myndin er bjöguð, spegluð eða henni snúið við með það að markmiði
  að ná fullkominni stjórn á útsendingunni til að fanga hinn eina og sanna
  rauntíma í augum þeirra hjóna.


  Violin Power I var aðeins forsmekkur þess sem síðar varð er hún tók að hemja
  náttúruöflin með fiðluboganum í verkum þar sem hún tróð upp og stjórnaði
  bylgjum hafsins í flæðarmálinu, reisti þær upp á rönd svo þær líktust
  blaktandi gluggatjöldum sem dregin voru frá og fyrir sviðið eftir geðþótta
  listakonunnar, eða þá hún stoppaði eldgos og lét eldsúluna sogast til baka
  niður í iður jarðar. Verk hennar hafa skapað ný viðmið í listheiminum og opnað
  fyrir nýja sýn á samspil menningar og náttúru. 


  Steina. Steinunn Bjarnadóttir Vasulka (f. 1940), Violin Power I, 1970–1978

  Myndband, 10,04 mín.

about_en: ...
path: /exhibition/steinavasulka
---

